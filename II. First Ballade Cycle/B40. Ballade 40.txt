<O> fortune dost thou my deth conspýre
Onys let me pese y pray thee hertily
For all to longe y fynde with outen wyre
That thou hast had vpon me the maystrý
Whi dost thou straunge when y thi mercy crý
hast thou disdayne me caytijf forto here
That thus wt payne hast brought vnto þe bere
\\leve//    That how y ben so longe y mervell how
With greef y haue endewrid many yere
Alas alas and is this not y nough

<L>onge in this líjf may y not dewren here
A a fortune mercy y cry mercý
Of my compleynt harke þe carfull matere
And not arett my rewdisshe speche mokkerý            f.28r
For whi to iape not lustith me trewlý
Wherfore y the right humbly requere
To take fro me that thus me sett afyre
The greef and smert / o welaway syn thou //
Vnto the deth as hast y brought me nere
Allas allas and is this not y nough

<I> may wel bere eche payne or displesere
Saue only on which /on/ me causith dy
That y so longe dwelle fro my lady dere
Whom y haue chose to loue no wondir why
For tyme agoon as in hir companý
Lefft y myn hert/ my ioy and my desere
That neuyr sith list come// to do me chere
For Werrry there in no thing lo they mowe
Thus lyue y sovl without ioy or plesere
Allas allas and is this not y nough

<T>o balade now y haue a fayre leysere
All othir sport is me biraught as now
Martir am y for loue and prisonere
Allas allas and is this not y now
