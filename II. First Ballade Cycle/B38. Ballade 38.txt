<O> swete thought y neuyr in no wise
Deserven may the good þon dost me lo
For when woo wolde my carfull hert agrise
Thorugh fortune now my frend and now my
Yet when so be as that it lust thee so            f.26v
To doon me thynke vpon my fayre maystres
Anoon displesere woo and heuynes
They flee fro me they dar not onys abide
But and they fynde me from thi companý
In greef and payne welnygh they do me dy
To that ye lust me newe comfort provide

<T>he ioy y haue als kan y not devise
Ageyn when y bithenke wher so y go
The goodlynes that ín my lady lise
hir havour eek for noo nede teche hir noo
Thus prayse y hír / not sovl but many moo
For who hir knowt / to preyse hir hath gladnes
wherefore swete thought to brynge me frō distres
Sum newe remembraunce do ín me slide
As sone as that ye se a týme goodlý
For whi not ellis me lengtith lijf trewlý
To that ye lust me sum newe comfort p(ro)uýde

<T>hen woll loue doon myn hope forto arise
And so thorugh yow lessen shall my woo
For as bi yow loue sent me his avise
Forto ben glad and light as any roo
And daith at nede ye shall not goo me froo
Thus only loo y truste on his p(ro)mys
Syn y bi yow rekouer the larges
Of good of loue for which y say ín pride
That neythir daunger woo nor tyranný
y drede right nought / but hir y them defý
To that ye lust me newe comfort provide        f.27.r

<O> goodly yong o nobill good pr(i)ncesse
Syn y ne may as se yow neuyrtheles
Mi writyng shall / so ihū ben his gide
And grauntmercý amd euyr gramercý
Forwhi gret aliues don ye hardilý
When that ye lust me newe comfort p(ro)uýde
