<A>lak y kan yow nethir loue nor my
Madame so moche as þat y wold trewly
For whi ye wrot to me to putt awaý
The greef and payne that doth me sore ennoý
Mi weele my ioy myn hertyis sovl ladý
Tesse ye ye ye swete hert bi god almyght
I mene / so pray y yow ben glad and light
In trust that y shall se yow hastilý

Ye perse myn hert wt wordis whiche ye saý
That y ne kan / thei thrillen so swetely
Telle yow the comfort that they doth me aý
Which yowre message hath shewid me príuylý                        f.25v
For this ye say ye woll seke weyes ný                        
To come to me that this y yow bihight
I well no more my fayntid gost to myght
In trust that y shall se yow hastily

<A>lso where ye saý ye wisshe eche othir daý
To ben wt me o welaway y crý
O fayrist swete withouten pere nay naý
For if to speke y durste ben so hardý
That more desire and oft don am hit y
With woundy hert to wisshe aftir yowre sight
Which is the thyng y most wille day or nyght
In trust that y shall se yow hastilý

<T>hat ye are woo allas hit doth me dý
But even as sone as y may ladi bright
I shall yow see haue here my trouthe y plight
In trust that y shall se yow hastilý
